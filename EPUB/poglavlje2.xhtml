<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="hr" xml:lang="hr">	
	<head>
		<title>Poglavlje 2</title>
        <link rel="preconnect" href="https://fonts.googleapis.com"/>
        <link rel="preconnect" href="https://fonts.gstatic.com" crossorigin=""/>
        <link href="https://fonts.googleapis.com/css2?family=Lora:ital@1" rel="stylesheet"/>
        <link rel="stylesheet" type="text/css" href="style.css"/>
	</head>
	<body epub:type="bodymatter">
		<section epub:type="chapter">
			<h2>II.</h2>

            <p id="ch02p01">
                Tako sam živio sâm, bez ikoga s kim bih mogao zaista razgovarati, sve do kvara koji mi se dogodio u saharskoj pustinji prije šest godina. 
                Nešto mi je puklo u motoru. I kako nisam uza se imao ni mehaničara ni putnika, bilo mi je jasno da ću morati sasvim sâm pokušati obaviti težak popravak. 
                To je za mene bilo pitanje života ili smrti. Imao sam pitke vode jedva za osam dana.
            </p>
            <p id="ch02p02">
                Prve sam večeri, dakle, zaspao na pijesku, tisuću milja daleko od svih nastanjenih krajeva. 
                Bio sam usamljeniji od brodolomca na splavi usred oceana. Stoga možete zamisliti moje iznenađenje kad me u zoru probudio čudan glasić. Rekao je:
            </p>                
            <p id="ch02p03">
                — Molim vas... nacrtaj mi ovcu!
            </p>                
            <p id="ch02p04">
                — Ha!
            </p>                
            <p id="ch02p05">
                — Nacrtaj mi ovcu...
            </p>               

            <img src="img/037.jpg"/>

            <p id="ch02p06">
                Skočio sam na noge kao da me grom udario. Dobro sam protrljao oči. Dobro sam pogledao. 
                I vidio vrlo neobičnog dječaka koji me ozbiljno promatrao. Evo njegovog portreta, najboljeg 
                što sam ga kasnije uspio nacrtati. No, moj je crtež, naravno, mnogo manječaroban nego njegov model. 
                Nisam ja tome kriv. Odrasle su me osobe obeshrabrile ubavljenju slikarstvom kad mi je bilo šest godina, 
                pa nisam naučio crtati ništa osim zatvorenih i otvorenih udava.
            </p>
            <p id="ch02p07">
                Gledao sam, dakle, tu prikazu očima okruglim od čuđenja. Ne zaboravite da sam se
                nalazio na tisuću milja od nastanjenih krajeva. A nije mi se činilo da je taj dječarac zalutao, ni da je mrtav umoran, ni mrtav gladan, ni mrtav žedan, ni nasmrt uplašen. Ni po
                čemu nije izgledao kao dijete koje se izgubilo usred pustinje, tisuću milja od svih nastanjenih krajeva. Kad sam napokon uspio progovoriti, rekao sam mu:                
            </p>
            <p id="ch02p08">
                — Ali... što ti tu radiš?
            </p>
            <p id="ch02p09">
                A on mi je ponovio, sasvim tiho, kao da se radi o nečemu vrlo ozbiljnome:
            </p>
            <p id="ch02p10">
                — Molim vas... nacrtaj mi ovcu...
            </p>
            <p id="ch02p11">
                Kad je zagonetka previše dojmljiva, čovjek se ne usuđuje ne poslušati. Koliko god
                mi se to činilo besmislenim, na tisuću milja od nastanjenih krajeva i u smrtnoj opasnosti,
                izvukao sam iz džepa list papira i nalivpero. No, onda sam se sjetio da sam se najviše bavio 
                zemljopisom, poviješću, računanjem i gramatikom, pa sam rekao dječaku (pomalo zlovoljno) da ne znam crtati. On mi odvrati:                
            </p>
            <p id="ch02p12">
                — Svejedno. Nacrtaj mi ovcu.
            </p>
            <p id="ch02p13">
                Kako još nikada nisam crtao ovcu, načinih ponovno, za njega, jedan od onih dvaju
                crteža što sam ih jedino bio kadar napraviti. Crtež udava izvana. I zapanjio sam se kad
                sam čuo dječaka kako mi odgovara:
            </p>

            <img src="img/040.png"/>

            <p id="ch02p14">
                — Ne! Ne! Ne želim slona u udavu. Udav je vrlo opasan, a slon je vrlo glomazan. Kod mene je sve sasvim maleno. Treba mi ovca. Nacrtaj mi ovcu.
            </p>
            <p id="ch02p15">
                Pa sam nacrtao.
            </p>
            <p id="ch02p16">
                Pogledao ju je pažljivo i:
            </p>
            <p id="ch02p17">
                — Ne! Ova je već jako bolesna. Nacrtaj drugu.
            </p>
            <p id="ch02p18">
                Nacrtao sam.
            </p>

            <img src="img/041.png"/>

            <p id="ch02p19">
                Moj prijatelj se umiljato nasmiješi i reče popustljivo:                
            </p>
            <p id="ch02p20">
                — Vidiš... to nije ovca, to je ovan. Ima rogove...
            </p>
            <p id="ch02p21">
                Pa sam nacrtao još jedan crtež:
            </p>

            <img src="img/042.jpg"/>

            <p id="ch02p22">
                No, i taj je odbijen, kao i prijašnji:
            </p>
            <p id="ch02p23">
                — Ta je previše stara. Želim ovcu koja će dugo živjeti.
            </p>
            <p id="ch02p24">
                I kako više nisam imao strpljenja, jer sam htio što prije početi rastavljati motor, načrčkao sam ovaj crtež:
            </p>

            <img src="img/045.jpg"/>

            <p id="ch02p25">
                I dobacio:                
            </p>
            <p id="ch02p26">
                — Evo, ovo je kutija. Ovca koju želiš je unutra.
            </p>
            <p id="ch02p27">
                No, lijepo sam se iznenadio vidjevši kako se lice mojega mladog suca ozarilo:
            </p>
            <p id="ch02p28">
                — To je baš onako kao što sam htio! Misliš da toj ovci treba mnogo trave?
            </p>
            <p id="ch02p29">
                — Zašto?
            </p>
            <p id="ch02p30">
                — Jer je kod mene sve sasvim maleno...
            </p>
            <p id="ch02p31">
                — Sigurno će biti dovoljno. Dao sam ti sasvim malenu ovcu.
            </p>
            <p id="ch02p32">
                Sagnuo je glavu nad crtež:
            </p>
            <p id="ch02p33">
                — Nije baš tako malena... Gle! Zaspala je...
            </p>
            <p id="ch02p34">
                I tako sam upoznao maloga princa.
            </p>   
		</section>
	</body>
</html>
