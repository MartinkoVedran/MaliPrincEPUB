<?xml version="1.0" encoding="UTF-8" standalone="no"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="hr" lang="hr">
	<head>
        <title>O autoru</title>
        <link rel="preconnect" href="https://fonts.googleapis.com"/>
        <link rel="preconnect" href="https://fonts.gstatic.com" crossorigin=""/>
        <link href="https://fonts.googleapis.com/css2?family=Lora:ital@1" rel="stylesheet"/>
        
        <link rel="stylesheet" type="text/css" href="style.css"/>
    </head>
	<body epub:type="frontmatter">
		<section epub:type="foreword">
			<h1 style="">Antoine de <br/>
			de Saint-Exupéry</h1>
            <img src="img/008.jpg"/>
            <p style="text-align: right; font-weight: bold; float: right;">Lyon, 29. lipnja 1900.<br/>
            – nestao iznad Sredozemlja, 31. srpnja 1944.</p>
            <p>Antoine de Saint-Exupéry, književnik, zrakoplovac, ratni heroj i istraživač, rođen je 1900.
                godine u Lyonu u Francuskoj. Otac mu je bio plemić, točnije grof. 
                Umro je kad je Antoine imao četiri godine, pa je dječak s majkom, bratom i tri sestre 
                skromno živio u staroj obiteljskoj kući koja je bila pomalo tajanstvena, jer se govorilo da je u njoj davno skriveno blago. Mali Antoine je rano zavolio nebo i 
                nebeska prostranstva. Napisao je jednom da se želio družiti s pticama i nadmetati se s njima. 
                Nije niti znao da će se to obistiniti. Bio je zrakoplovac, sve do 1944. godine. Tada je i nestao 
                sa svojim avionom, poput ptice. No, da se vratimo na njegov životni put. Kao dvanaestogodišnji 
                dječak izgubio je starijeg petnaestogodišnjeg brata Françoisa koji je na samrti, ostavivši mu svoj 
                parni motor, bicikl i pušku, rekao nešto vrlo utješno: da oni koji umiru ne osjećaju fizičke boli. 
                U toj dobi Antoine je po prvi puta letio zrakoplovom, i to je na njega ostavilo neizbrisiv trag. 
                Tada zrakoplovi nisu izgledali kao danas, bili su to lagani dvokrilci, a zrakoplovstvo je bilo 
                tek u prvom razvoju. Nakon srednje škole želio se upisati u Visoku pomorsku školu, 
                ali nije prošao prijemni ispit. Kad je trebalo napisati pismeni sastavak na temu »Dojmovi 
                vojnika koji se vratio iz rata«, napisao je da nije bio u ratu, pa ne može o tome ništa istinskoga reći.
                Neko vrijeme studirao je na likovnoj akademiji, potom je nekoliko godina radio kao činovnik i trgovački putnik,
                da bi se skrasio u vojsci, najprije u kopnenoj, a onda u zrakoplovstvu. Sudjelovao je u uspostavi 
                prvih linija zračne pošte u Africi i Južnoj Americi, leteći za jednu od prvih zrakoplovnih linija u 
                svijetu. Kad je uspostavljena poštanska zračna linija između Toulousea u Francuskoj i Dakara u Africi,
                godinu je dana letio na tom poslu, a onda je postao upravitelj u zračnoj luci Cap Juby na rubu Sahare.
                Samo je napisao svoje književno djelo <i>Pošta za jug</i>(objavljeno 1929.). Ovaj odgovoran i lijep posao,
                u kojemu preuzimaš odgovornost za pošiljke koje ljudi šalju jedni drugima na velikim udaljenostima, 
                donio mu je puno zanimljivih doživljaja. U Africi se upoznao s ljudima koji su pripadali različitim 
                plemenima, s pustinjskim lisicama, zmijama i gazelama. Ovi će mu doživljaji kasnije donijeti
                nadahnuće i za pisanje <i>Maloga princa.</i> Već pri svome prvom zrakoplovnom poslu, pisac 
                uviđa da ljudska sreća nije u slobodi, već u preuzimanju neke odgovornosti. O tome će često govoriti njegove knjige.
                Godine 1927. kompanija za koju Antoine radi seli svoje sjedište u Argentinu, jer tamo živi novi vlasnik.
                Sad nastaju veliki izazovi, jer treba letjeti na puno dužim udaljenostima između kontinenata Europe i
                Amerike, a letovi povezuju i velike južnoameričke gradove: Rio de Janeiro, Buenos Aires i Santiago. 
                Bilo je to vrlo pogibeljno, jer se letjelo iznad planinskog lanca Anda, a zrakoplovi su tada još bili 
                skromnih mogućnosti. Ande (Cordillera de los Andes) su najduži planinski sustav na zemlji koji se 
                proteže više od sedam tisuća kilometara duž zapadnog dijela Južne Amerike. Planinski lanci se uzdižu 
                više od četiri tisuće metara u visinu, a u širinu i do 650 kilometara. Velike su klimatske razlike,
                mnoštvo zaleđenih predjela, a ima i ugaslih i aktivnih vulkana. Trebalo se boriti s gustim maglama 
                i olujama, izdržati hladnoće i vrućine u pilotskoj kabini, uz još nesavršenu navigacijsku opremu.
                Jednom riječju, letjeti preko takvih predjela u malim letjelicama koje nisu mogle uzlijetati tako 
                visoko kao današnji zrakoplovi, iziskivalo je veliku izdržljivost, hrabrost i domišljatost. 
                Zrakoplovi su se rušili i kvarili, pa se moralo slijetati i tamo gdje nije bilo predviđeno. 
                Jednom je letio da nađe svog druga Guillaumea, koji je morao prinudno sletjeti usred Anda. 
                Guillaume je, iz ljubavi i odgovornosti, puzao promrzao i umoran prema vrhu neke okomite stijene,
                kako bi ga jednoga dana, kad se snjegovi otope, mogli pronaćisamo ako pronađu njegovo tijelo
                njegova udovica mogla je dobiti mirovinu... Guillaume je spašen, a Antoine je napisao: <i>Kada sam 
                se provlačio između zidova i divovskih stupova Anda, činilo mi se da te više ne tražim, već da
                tiho u snježnoj katedrali bdijem nad tvojim tijelom.</i> Na ovome poslu Antoine de Saint-Exupéry 
                »ispekao je zanat« zrakoplovca. Opisao je ova dramatična i herojska zbivanja u romanu <i>Noćni let</i> (1931.),
                koji je dobio i uglednu francusku književnu nagradu. U tom će djelu napisati: <i>Iako ništa ne vrijedi koliko
                ljudski život, oduvijek postupamo tako kao da postoji nešto što ga nadilazi po vrijednosti.</i></p>

            <p>Dosad je čitatelju već jasno da pisac neće prestati letjeti, iako se mogao skrasiti u književnosti, 
                jer letenje je bila njegova najveća strast. Bio je svjedok i kroničar španjolskog građanskog rata, 
                u kojemu se procjenjuje da je umrlo možda i milijun ljudi. Jednom mu se zrakoplov srušio usred pustinje 
                Sahare u Africi (1935.) Njemu i njegovom kolegi život je spasio Beduin iz Libije. Beduini su drevni arapski 
                stanovnici pustinje koji žive lutalačkim (nomadskim) životom uzgajajući deve, ovce i koze. Prenose i ljude 
                preko pustinjskih krajeva. Za tri dana u kojima je čekao spas, spoznao je na vlastitoj koži kakvu vrijednost 
                ima voda u ljudskom životu. O svom spašavanju Antoine je napisao knjigu <i>Zemlja ljudi</i> (1939.). U djelu 
                <i>Mali princ</i> važan je dio kad dječak susreće pilota u pustinji kojemu se pokvario zrakoplov. Stoga je 
                jasno kako je ovaj događaj ostavio dubokog traga na pisca. Prilikom početka Drugog svjetskog rata pisac se 
                nalazio u Sjedinjenim Američkim Državama. Doletio je u Francusku i do njene okupacije bio zapovjednik vojne 
                eskadrile, napisavši i o tome djelo <i>Ratni pilot</i> (1942.). Opasnost kakvu predstavljaju baobabi za mali 
                asteroid B612, koji se od njihova korijenja može raspuknuti, može se možda shvatiti i kao opasnost koju 
                je tada predstavljao nacizam za Zemlju. Njegov razvoj prouzročio je strašan slijed zbivanja koji je 
                doveo do Drugoga svjetskoga rata. Kad je Francuska u tom ratu doživjela poraz, vratio se u Ameriku i 
                na Long Islandu napisao <i>Maloga princa</i>. Posvetio je knjigu prijatelju koji je ostao u okupiranoj Francuskoj.
                U jesen 1942. godine engleska i američka vojska iskrcala se u sjevernoj Africi kako bi se borila protiv 
                Njemačke i njenih saveznika. Prilikom iskrcavanja tamo je bio i Antoine de SaintExupéry. U Alžiru se 
                javio u vojsku, makar je već imao četrdeset i dvije godine, a to je za pilota bilo vrijeme da ode u 
                mirovinu. Postao je član slavne skupine izviđača. Godine 1944., više puta ranjavan, iscrpljen i ukočenog
                ramena, želio je i dalje polijetati. Bilo mu je dopušteno još pet misija, ali ih je svejedno izvršio osam. 
                U posljednjoj, 32. srpnja, uzletio je s Korzike, otoka u Sredozemnom moru, u izviđačkom zrakoplovu P-38 i
                preletjevši svoj zavičaj Lyon, nestao nad Sredozemljem. Do tad je već letio nebom 6.500 sati. 
                Ostaci zrakoplova s nešto njegovih osobnih stvari nađeni su tek u 21. stoljeću, u blizini 
                francuskoga grada Marseillea.</p>

            <p>Možda je njegova popularnost vezana i uz činjenicu da su mu djela vezana uz životna
                iskustva koja je skupo plaćao vlastitom kožom. Nisu bila plod posredno iznesenih niti izmišljenih doživljaja.
                Pobjeđivao je usamljenost tako što je razvijao prijateljstva s kolegama u zajedničkim borbama i radu. Potom je 
                o tome pisao knjige. Posvećivao ih je njima. Njegovo pisanje u mnogome je usmjerilo i sretno djetinjstvo. 
                Usred pustinje sjeća se majke, usred neprijateljske mitraljeske vatre sjeća se svoje prve dadilje. Utješne 
                riječi njegova rano preminulog brata postaju njegov sigurnosni oklop. Ljudi su prvenstveno splet odnosa i veza. 
                A srcem se najbolje vidi.</p>

            <p>To su iskustva koja će unijeti i u najpoznatije djelo – <i>Maloga princa</i> (1943.). U Francuskoj je tada već postojala
                razvijena književnost filozofskih promišljanja, u kojemu djetinjstvo igra važnu ulogu. Tu možemo smjestiti 
                i <i>Maloga princa</i>. Prisjetimo se samo Marcela Prousta i njegovog ciklusa romana 
                <i>U potrazi za izgubljenim vremenom</i> (1913.) u kojemu je opisano djetinjstvo i mladost
                M. P. u drugoj polovici devetnaestoga stoljeća.</p>

            <p>Da bismo razumjeli koliko je knjiga <i>Mali princ</i> bila nova u slijedu velikih fantastičnih priča do Drugoga 
                svjetskoga rata, treba odmah reći da su do njegove pojave pisci fantastičnih priča imali običaj počinjati 
                svoja djela u realnome svijetu, a potom bi se iznenada likovi našli u nekom zamišljenom, fantastičnom 
                svijetu. Na kraju bi obično slijedio povratak u realnost. Uzmimo u obzir samo nekoliko proslavljenih 
                fantastičnih priča: u <i>Alisi u Zemlji Čudesa</i> mala Alisa se nalazi na izletu sa svojom sestrom i sjedi na 
                travnjaku – kad dotrči Bijeli Zec i odvede je u svoju rupu. Tada počinju nevjerojatne pustolovine! U priči 
                o čarobnjaku iz Oza, Dorothy će se naći usred tornada koji napadne njen zavičaj u Kansasu, da bi zajedno 
                sa svojom kućom »sletjela« u čarobnu zemlju gdje vladaju vještice. Majstor Geppetto izrađuje svoga lutka 
                Pinocchija u posve realističnoj radionici i u posve realističnom gradiću, dok njegova cjepanica ne progovori! 
                Svo troje, i Alisa, i Dorothy i Pinocchio na kraju svojih priča vraćaju se realnosti. Alisa se budi na livadi 
                gdje je zaspala, Dorothy u Kansasu među članovima svoje obitelji (koje sad gleda drugačijim očima).
                Pinocchio postaje pravi pravcati dječak i tako završava njegova fantastična pustolovina. 
                Kao što vidimo, uvijek je poredak: realnost – fantastično – realnost. Uvijek se likovi vraćaju u naš svijet, 
                obnovljeni ili na neki način darivani u izmišljenim svjetovima.</p>

            <p>S knjigom Antoine de Saint-Exupéryja nije tako. Njegov dječak stanuje na asteroidu B-612, da bi otpočeo
                putovanja na druge planete, i tek na kraju toga putovanja dospio na planetu Zemlju. Na njoj se odvija 
                nekoliko sudbonosnih događaja, koji uvjere maloga princa da se svakako mora vratiti svojoj ruži. Tako 
                on pristaje na to da ga ugrize zmija, jer je to jedini način da se vrati kući, na svoj asteroid. Ako 
                uzmemo u obzir da je pisac izmislio život na asteroidu, onda ćemo lako zamijetiti da je poredak u ovome
                djelu posve obrnut nego u prethodno razmatranima: najprije se radnja događa u fantastičnom svijetu, 
                potom u Sahari na Zemlji, a onda završava dječakovim povratkom u fantastični svijet.</p>

            <p> Nije samo ova piščeva igra s realnošću i fantastikom jedina neobičnost knjige. On je
                našao priči nov sadržaj i nov jezik. Prikazao je modernoga čovjeka ograničenog zahtjevima koji nemaju
                veze sa zdravim razumom i pravim ljudskim životom (nažigač), svladanog alkoholom kao sredstvom zaborava
                na bilo kakav smisao (pijanac), željom za moći koji rade samo iz svojih osobnih interesa. Tako rad 
                više nema ni ljepotu ni pravu vrijednost. Ljudi upadaju u razne zamke: žele samo da im se drugi dive,
                pa ne vide dalje od svoga nosa; robuju kabinetskome radu, pa pravu stvarnost više ne mogu vidjeti... 
                a mali princ je tome svemu daleko, kao što je njegov mali asteroid daleko od Zemlje.</p>

            <p>Zanimljiva je ta »nebeska« perspektiva Antoine de Saint-Exupéryja. Kao zrakoplovac i dušom i tijelom, 
                kao da je vidio neke pojave puno jasnije, iz ptičje perspektive. Iz oblaka se svijet na Zemlji vidi 
                puno cjelovitije, u zanimljivom odmaku. Razgovori i prijateljstva iz pozicije leta u pilotskoj kabini 
                dobivaju puno veće značenje, jer ne samo da smo mislima daleko od ljudi, već smo od njih odijeljeni i 
                fizički. Tišina nebeskih prostranstava zasigurno pomaže da se čovjek sabere, razmotri svoj svakodnevni 
                život, uoči ono što je važno. Možda je zbog toga pisac toliko volio letjeti. Svome malome princu podario 
                je taj »visinski« pogled na stvari, pa se zbog toga ponekad čini da je taj lik uvijek u nekom odstojanju 
                od drugih, uvijek oprezno odmaknut. Čitatelju je to izazov, poziva ga na tumačenje odnosa, dijaloga, 
                ambijenata koje pisac unosi u djelo. Posebno je naglašeno da je za vrijedne i važne stvari u životu, 
                kao što su ljubav, prijateljstvo i razmišljanje, potrebno odvojiti vrijeme. U tome smislu među najvažnijim
                likovima su ruža i lisac. Književnica i prevoditeljica ovog djela Sanja Lovrenčić je napisala:<i> Lisac 
                dječaku pomaže spoznati da su nam oni koje volimo jedinstveni, različiti od svih ostalih bića, te da ih 
                moramo znati voljeti unatoč sitnim manama i površnim riječima iza kojih se skrivaju. Lisac će poučiti 
                maloga princa da traži i gleda srcem i da gleda duboko, ne zapadajući u zamku površnosti. Možda se čini 
                da je ta pouka prelaka i očita, no zapravo je jedna od onih koje ljudi najteže slijede. Nakon pouke lisca, 
                mali princ će shvatiti da je najbolje da se vrati svojoj ruži koju toliko voli. Bez obzira na njene nesavršenosti.</i></p>

            <p>Knjiga je napisana dok je Saint-Exupéry živio u Americi, a posvećena je Leonu Werthu (1878.-1855.), piščevom velikom
                prijatelju koji je bio također pisac, te likovni kritičar i novinar. Kao Židov, preživio je nacizam tako što se uspio
                sakriti u svom rodnom selu na planini Jura uz švicarsku granicu. Ako to znamo, postaje jasnije zašto u posveti piše da 
                je jedan od razloga za nastanak knjige kako bi se utješila osoba koja u trenutku pisanja ove knjige živi u Francuskoj, 
                koja je gladna i kojoj je hladno.</p>

            <p>Priča je prenesena puno puta u različite druge medije, nastali su animirani filmovi i mjuzikli,
                televizijske i scenske adaptacije, čak i nekoliko baleta i opera, pa i računalnih igara. 
                Skladatelj Lev Knipper napisao je simfoniju na osnovu ove priče.</p>

            <p>U Hrvatskoj se možemo podičiti sa više prijevoda: Mia Pervan-Plavec prevela je djelo 1993. i 2000., 
                Ivan Kušan 1998., Gorana Rukavina i Luko Paljetak (neovisno jedno o drugome) 2000., Marijana Horvatinović 2001.,
                Sanja Lovrenčić, čiji prijevod mi objavljujemo, 2011. godine.</p>

            <p>Tijekom novije kazališne povijesti u Hrvatskoj je <i>Mali princ</i> uprizoren više od trideset puta, primjerice najnovije 
                u Lutkarskoj sceni »Ivana Brlić-Mažuranić« (režija Zoran Mužić, skladatelj Arsen Dedić) i u Kazalištu Dubrava u 
                Zagrebu (režija Mario Kovač). Ekraniziran je i za školski program Hrvatske televizije, a glavnu ulogu igrao je glumac
                Hrvoje Zalar.</p>

            <p> Godine 2015. u francusko-američkoj koprodukciji načinjena je hvaljena animirana adaptacija <i>Malog princa</i>,
                kombiniranjem računalne 3D animacije i klasične stopmotion tehnike. Režiju filma potpisuje Marko Osborne, poznat 
                po režiji animiranog filma Kung Fu Panda. Ranije, <i>Mali princ</i> je 1978.-1979. u Japanu pretvoren u anime serijal.</p>

            <p>Utjecaj <i>Malog princa</i> na modernu literaturu i filozofiju nesagledljiv je.</p>

            <p>Ova priča ponekad djeluje kao piščev nedosanjani san, koji doziva čitateljicu ili čitatelja da ga nastavi. 
                Da sama ili sam razmisli o svome životu i zaokruži ga onime što mu je najvažnije. Što ga čini sretnim i ispunjenim.
                Na taj način pisac nije uzalud napisao <i>Maloga princa</i> i nije uzalud odletio na svoje posljednje putovanje, 
                koje je završilo tragično.</p>
        </section>
	</body>
</html>
