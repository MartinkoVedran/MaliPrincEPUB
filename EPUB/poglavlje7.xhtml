<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="hr" lang="hr">
	<head>
        <title>Poglavlje 7</title>
		<link rel="preconnect" href="https://fonts.googleapis.com"/>
        <link rel="preconnect" href="https://fonts.gstatic.com" crossorigin=""/>
        <link href="https://fonts.googleapis.com/css2?family=Lora:ital@1" rel="stylesheet"/>
        
        <link rel="stylesheet" type="text/css" href="style.css"/>
	</head>
	<body epub:type="bodymatter">
        <section epub:type="chapter">
            <h2>VII.</h2>
            <p id="ch07p01">
                Petoga dana, opet zahvaljujući ovci, otkrila mi se tajna u životu maloga princa. Upitao me
                naglo, bez uvoda, kao da je to pitanje plod dugotrajnog tihog razmišljanja:
            </p>
            <p id="ch07p02">
                — Ako ovca jede grmlje, onda jede i cvijeće?
            </p>
            <p id="ch07p03">
                — Ovca jede sve na što naiđe.
            </p>
            <p id="ch07p04">
                — Čak i cvijeće koje ima trnje?
            </p>
            <p id="ch07p05">
                — Da. Čak i cvijeće koje ima trnje.
            </p>
            <p id="ch07p06">
                — Čemu onda služi trnje?
            </p>
            <p id="ch07p07">
                Nisam znao. Bio sam u tom trenu vrlo zaposlen; pokušavao sam odvrnuti prečvrsto
                pritegnut vijak na motoru. Bio sam doista zabrinut jer mi se kvar počeo činiti vrlo ozbiljnim, a zbog pitke vode koja se brzo trošila hvatao me strah od najgorega.
            </p>
            <p id="ch07p08">
                — Čemu služi trnje?
            </p>
            <p id="ch07p09">
                Mali princ nikada nije odustajao od pitanja koje bi jednom postavio. Razljutio me
                moj vijak, pa sam odgovorio bilo što:
            </p>
            <p id="ch07p10">
                — Trnje ne služi ničemu, ono je čista zločestoća cvijeća!
            </p>
            <p>
                — Oh!
            </p>
            <p id="ch07p11">
                No, nakon šutnje on mi uvrijeđeno dobaci:
            </p>
            <p id="ch07p12">
                 Ne vjerujem ti! Cvijeće je slabo. Cvijeće je bezazleno. Brani se kako može. Vjeruje da je strašno sa svojim trnjem...
            </p>
            <p id="ch07p13">
                Nisam ništa odgovorio. U tom sam trenu mislio: »Ako taj vijak ne popusti, izbacit
                ću ga udarcem čekića.« Mali princ me ponovno prekinuo u razmišljanju:
            </p>
            <p id="ch07p14">
                — I ti zbilja vjeruješ da cvijeće...
            </p>
            <p id="ch07p15">
                — Ma ne! Ma ne! Ništa ne vjerujem! Odgovorio sam ti bilo što! Ja se bavim ozbiljnim stvarima!
            </p>
            <p id="ch07p16">
                Pogledao me zapanjeno.
            </p>
            <p id="ch07p17">
                — Ozbiljnim stvarima!
            </p>
            <p id="ch07p18">
                Vidio me kako se s čekićem u ruci, prstiju crnih od kolomaza, saginjem nad predmetom koji mu se činio vrlo ružnim.
            </p>
            <p id="ch07p19">
                — Govoriš kao odrasli!
            </p>
            <p id="ch07p20">
                To me malo posramilo. No, on je nemilosrdno dodao:
            </p>
            <p id="ch07p21">
                — Sve brkaš... sve miješaš!
            </p>
            <img src="img/077.jpg"/>
            <p id="ch07p22">
                Zbilja se jako naljutio. Odmahivao je na vjetru svojom
                zlatnom kosom.
            </p>
            <p id="ch07p23">
                — Poznajem planet na kojemu živi neki gospodin
                Grimizni. Nikada nije omirisao cvijet. Nikada nije pogledao zvijezdu. Nikada nije nikoga volio. Nikada se nije
                bavio ničim osim zbrajanja. Taj cijeli dan ponavlja kao
                ti: »Ja sam ozbiljan čovjek! Ja sam ozbiljan čovjek!« i
                pritom se nadima od ponosa. No to nije čovjek, to je
                gljiva!
            </p>
            <p id="ch07p24">
                — Što?
            </p>
            <p id="ch07p25">
                — Gljiva!
            </p>
            <p id="ch07p26">
                Mali je princ sad bio sasvim blijed od bijesa
            </p>
            <p id="ch07p27">
                — Već milijune godina cvijeće stvara
                trnje. Već milijune godina ovce ipak jedu
                cvijeće. A ako čovjek pokušava razumjeti
                zašto se cvijeće toliko trudi da bi stvorilo
                trnje koje baš ničemu ne služi, to nije
                ozbiljno? Rat ovaca i cvijeća nije važan?
                Zar sve to nije ozbiljnije i važnije od
                zbrajanja nekog debelog crvenog gospodina? I, ako ja poznajem cvijet, jedan
                jedini na svijetu, cvijet kakvoga nema
                nigdje osim na mojemu planetu, a neka
                ga mala ovca može uništiti odjednom,
                tek tako, jednoga jutra, ne znajući što
                čini, zar to nije važno!
            </p>
            <p id="ch07p28">
                Pocrvenio je, pa nastavio:
            </p>
            <p id="ch07p29">
                — Ako netko voli jedan cvijet, jedinstven primjerak među milijunima i
                milijunima zvijezda, to mu je dovoljno
                da bude sretan kad ih promatra. Reći
                će samome sebi: »Moj cvijet je negdje
                tamo...« Ali ako ovca pojede cvijet, za
                njega će to biti kao da su se odjednom
                sve zvijezde ugasile! I to nije važno!
            </p>
            <p id="ch07p30">
                Nije mogao više ništa reći. Odjednom je briznuo u plač. Noć se bila spustila. Odložio sam svoj alat. Nije me više bilo briga ni za čekić, ni za vijak, ni 
                za žeđ, ni za smrt. Postojao je, na jednoj zvijezdi, na jednome planetu, na mojemu planetu Zemlji, jedan mali princ kojega je trebalo utješiti! Zagrlio sam ga. Njihao sam ga. Govorio sam mu: »Cvijet koji voliš nije u opasnosti... Nacrtat ću brnjicu tvojoj ovci... Nacrtat ću
                ti oklop za cvijet... Ja ću...« Nisam baš znao što bih rekao. Osjećao sam se vrlo nespretnim.
                Nisam znao kako doprijeti do njega, gdje se ponovno naći s njim... Toliko je zagonetna
                zemlja suza!
            </p>
        </section>
    </body>
</html>
