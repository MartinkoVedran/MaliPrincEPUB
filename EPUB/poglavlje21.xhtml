<?xml version="1.0" encoding="UTF-8" standalone="no"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="hr" lang="hr">
	<head>
	        <title>Poglavlje 21</title>
		<link rel="preconnect" href="https://fonts.googleapis.com"/>
                <link rel="preconnect" href="https://fonts.gstatic.com" crossorigin=""/>
                <link href="https://fonts.googleapis.com/css2?family=Lora:ital@1" rel="stylesheet"/>
        
                <link rel="stylesheet" type="text/css" href="style.css"/>
	</head>
	<body epub:type="bodymatter">
        <section epub:type="chapter">
            <h2>XXI.</h2>
            <p>A tada se pojavi lisac:</p>
            <p>— Dobar dan — reče lisac.</p>
            <p>— Dobar dan — odgovori pristojno mali princ. Okrenuo se, ali ništa nije vidio.</p>
            <p>— Tu sam — reče glas — pod jabukom...</p>
            <p>— Tko si ti? — reče mali princ. — Zbilja si lijep...</p>
            <p>— Ja sam lisac — reče lisac.</p>
            <p>— Dođi se igrati sa mnom — predloži mali princ. — Toliko sam tužan...</p>
            <p>— Ne mogu se igrati s tobom — reče lisac. — Nisam pripitomljen.</p>
            <p>— Ah! Oprosti — reče mali princ.</p>
            <p>Zatim, razmislivši, doda:</p>
            <img src="img/163.jpg"/>
            <p>— Što znači »pripitomiti«?</p>
            <p>— Ti nisi odavde — reče lisac — što tražiš?</p>
            <p>— Tražim ljude — reče mali princ. — Što znači »pripitomiti«?</p>
            <p>— Ljudi — reče lisac — imaju puške i love. To je prilično neugodno! Također uzgajaju kokoši. To je sve što ih zanima. Ti tražiš kokoši?</p>
            <p>— Ne — reče mali princ. — Ja tražim prijatelje. Što znači »pripitomiti«?</p>
            <p>— To je nešto sasvim zaboravljeno — reče lisac. — Znači »stvoriti veze...«</p>
            <p>— Stvoriti veze?</p>
            <p>— Naravno — reče lisac. — Ti si za mene samo dječak posve sličan stotinama tisuća dječaka. I nisi mi potreban. 
                Ni ja tebi nisam potreban. Ja sam za tebe tek lisac sličan stotinama tisuća lisaca. Ali ako me pripitomiš, 
                bit ćemo potrebni jedan drugome. Ti ćeš za mene biti jedini na svijetu. Ja ću za tebe biti jedini na svijetu...</p>
            <p>— Počinjem shvaćati — reče mali princ. — Postoji jedna ruža... mislim da me pripitomila...</p>
            <p>— Moguće je — reče lisac. — Na Zemlji se može vidjeti svega i svačega...</p>
            <p>— Oh! To nije na Zemlji — reče mali princ.</p>
            <p>To je, čini se, izazvalo liščevu znatiželju:</p>
            <p>— Na drugom planetu?</p>
            <p>— Da.</p>
            <p>— Ima li lovaca na tom planetu?</p>
            <p>— Ne.</p>
            <img src="img/166.jpg"/>
            <p>— To je zanimljivo. A kokoši?</p>
            <p>— Ne.</p>
            <p>— Ništa nije savršeno — uzdahnu lisac.</p>
            <p>No zatim se lisac vrati svojoj misli:</p>
            <p> — Moj je život jednoličan. Lovim kokoši, ljudi love mene. Sve su kokoši slične, svi su ljudi slični. 
                Pomalo mi je dosadno. Ali, ako me pripitomiš, moj će život biti kao obasjan suncem. Poznavat ću zvuk 
                koraka koji će biti različit od svih drugih. Tuđi me koraci tjeraju pod zemlju. Tvoji će me, poput glazbe, 
                pozivati iz rupe. I onda, gledaj! Vidiš, tamo, ona žitna polja? Ja ne jedem kruh. Žito je za mene beskorisno.</p>
            <p>Žitna me polja ne podsjećaju ni na što. A to je žalosno! Ali ti imaš kosu boje zlata. 
                Zato će biti divno kad me pripitomiš! Žito, koje je zlatno, podsjećat će me na tebe. I voljet ću zvuk vjetra u žitu...</p>
            <p>Lisac ušuti i zagleda se u maloga princa:</p>
            <p>— Molim te... pripitomi me! — reče.</p>
            <p>— Volio bih — odgovori mali princ — ali nemam baš mnogo vremena. Moram naći prijatelje i upoznati još mnogo toga.</p>
            <p>— Poznajemo samo ono što smo pripitomili — reče lisac. — Ljudi više nemaju vremena išta upoznati. 
                Kupuju gotove stvari kod trgovaca. No, kako ne postoje trgovci prijateljima, ljudi više nemaju prijatelja. 
                Ako želiš prijatelja, pripitomi me!</p>
            <p>— Što trebam učiniti? — reče mali princ.</p>
            <img src="img/169.jpg"/>
            <p>— Trebaš biti vrlo strpljiv — odgovori lisac. — Najprije ćeš sjesti malo podalje od mene, tako, u travu. 
                Ja ću te kriomice gledati, a ti nećeš ništa govoriti. Govor je izvor nesporazuma. Ali, svakoga dana moći ćeš sjesti malo bliže...</p>
            <p>Sljedećeg je dana mali princ ponovno došao.</p>
            <p>— Bilo bi bolje da si došao u isto vrijeme — reče mu lisac. — Ako dolaziš, recimo, u
                četiri popodne, već ću se u tri početi osjećati sretnim. Kako vrijeme bude odmicalo, bit ću
                sve sretniji. Kad već bude četiri uznemirit ću se i zabrinuti: upoznat ću cijenu sreće! No,
                ako budeš dolazio bilo kada, neću znati za koje vrijeme pripremiti srce... Obredi nam
                trebaju.</p>
            <p>— Što je obred? — upita mali princ.</p>
            <p>— To je također nešto i previše zaboravljeno — reče lisac. — To je ono zbog čega
                je neki dan različit od drugih dana, neki sat od drugih sati. Moji lovci, na primjer, imaju
                jedan obred. Četvrtkom plešu s djevojkama iz sela. Zato je četvrtak čaroban dan! Ja odšetam 
                sve do vinograda. Kad bi lovci plesali bilo kad, svi bi dani bili slični i nikad ne bih imao praznika.</p>
            <p>I tako je mali princ pripitomio lisca. A kad se približio trenutak odlaska:</p>
            <p>— Ah! — reče lisac. — Plakat ću.</p>
            <p>— Sam si kriv — reče mali princ — ja ti nisam želio nikakva zla, no ti si htio da te
                pripitomim...</p>
            <p>— Naravno — reče lisac.</p>
            <p>— A sad ćeš plakati! — reče mali princ.</p>
            <p>— A sad ćeš plakati! — reče mali princ.</p>
            <p>— Onda ništa ne dobivaš!</p>
            <p>— Onda ništa ne dobivaš!</p>
            <p>I još je dodao:</p>
            <p>— Ponovno pogledaj ruže. Shvatit ćeš da je tvoja jedinstvena na svijetu. Onda ćeš
                 se vratiti i oprostiti se od mene, a ja ću ti na dar dati jednu tajnu.</p>
            <p>Mali princ pođe ponovno pogledati ruže.</p>
            <p>— Niste nimalo slične mojoj ruži, niste još uopće ništa — reče im. — Nitko vas nije
                pripitomio, ni vi niste pripitomile nikoga. Onakve ste kakav je bio moj lisac. Samo jedan
                lisac sličan tisućama drugih. No ja sam ga učinio svojim prijateljem, i sad je jedinstven na
                svijetu.</p>
            <p>I ružama je bilo prilično neugodno.</p>
            <p>— Lijepe ste, ali ste prazne — reče im još. — Za vas se ne može umrijeti. Naravno,
                običan prolaznik mislio bi da vam moja ruža sliči. No ona je, sama, važnija no sve vi zajedno jer sam samo nju zalijevao. 
                Jer sam je stavljao pod stakleno zvono. Jer sam je zaklanjao vjetrobranom. Jer sam joj ubijao gusjenice (osim dvije ili tri radi leptira). 
                Jer sam baš nju slušao kako se žali, i hvali, ili čak ponekad kako šuti. Jer je to moja ruža.</p>
            <p>Zatim se vrati do lisca.</p>
            <p>— Zbogom... — reče</p>
            <p>— Zbogom — reče lisac. — Evo moje tajne. Vrlo je jednostavna: samo se srcem dobro vidi. Bitno je očima nevidljivo.</p>
            <p>— Bitno je očima nevidljivo — ponovi mali princ kako bi zapamtio.</p>
            <p>— Vrijeme koje si dao svojoj ruži čini je toliko važnom.</p>
            <p>— Vrijeme koje sam dao svojoj ruži... — reče mali princ kako bi zapamtio.</p>
            <p>— Ljudi su zaboravili tu istinu — rekao je lisac. — No ti je ne smiješ zaboraviti. Zauvijek postaješ odgovoran za ono što si pripitomio. 
                Odgovoran si za svoju ružu...</p>
            <p>— Odgovoran sam za svoju ružu... — ponovi mali princ da ne bi zaboravio.</p>
        </section>
    </body>
</html>
