<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="hr" lang="hr">
	<head>
        <title>Poglavlje 9</title>
		<link rel="preconnect" href="https://fonts.googleapis.com"/>
        <link rel="preconnect" href="https://fonts.gstatic.com" crossorigin=""/>
        <link href="https://fonts.googleapis.com/css2?family=Lora:ital@1" rel="stylesheet"/>
        	
        <link rel="stylesheet" type="text/css" href="style.css"/>
    </head>
	<body epub:type="bodymatter">
        <section epub:type="chapter">
            <h2>IX.</h2>
            <p id="ch09p01">
                Mislim da je za bijeg iskoristio seobu divljih ptica. Ujutro, na dan odlaska, temeljito je
                doveo u red svoj planet. Pomno je očistio žive vulkane. Imao je dva živa vulkana. I to mu
                je bilo vrlo zgodno za podgrijavanje doručka. Imao je također i jedan ugasli vulkan. No,
                kao što je znao reći: »Nikad se ne zna!« Stoga je čistio i ugasli vulkan. Ako su dobro održavani, 
                vulkani gore tiho i uredno, bez erupcija. Erupcije vulkana su kao požar u dimnjaku. 
                Naravno, mi smo na Zemlji premaleni da bismo mogli čistiti vulkane. Zato nam zadaju gomilu nevolja.
            </p>
		    <img src="img/093.jpg"/>
            <p id="ch09p02">
                Mali je princ također iščupao
                posljednje izdanke baobaba, pomalo
                sjetno. Vjerovao je da se nikada neće
                vratiti. No, svi ti dobro poznati poslovi činili su mu se toga jutra silno
                ugodnima. A kad je posljednji put
                zalio cvijet i nakanio ga staviti pod
                zaklon zvona, osjeti da mu se plače.
            </p>
            <p id="ch09p03">
                — Zbogom — rekao je ruži.
            </p>
            <p id="ch09p04">
                No ona ne odgovori.
            </p>
            <p id="ch09p05">
                — Zbogom — ponovio je.
            </p>
            <p id="ch09p06">
                Cvijet zakašlje. Ali to nije bilo
                zbog prehlade.
            </p>
            <p id="ch09p07">
                — Bila sam glupa — reče mu
                napokon. — Molim te, oprosti mi.
                Nastoj biti sretan.
            </p>
            <p id="ch09p08">
                Iznenadilo ga je što mu ništa
                ne prigovara. Stajao je, sav zbunjen,
                sa zvonom u ruci. Nije shvaćao tu
                smirenu blagost.
            </p>
            <p id="ch09p09">
                — Ma da, volim te — reče mu
                cvijet. — Nisi to znao, mojom krivnjom. Nije važno. Ali, i ti si bio glup,
                kao i ja. Trudi se biti sretan... Pusti
                to zvono. Ne želim ga više.
            </p>
            <p id="ch09p10">
                — Ali vjetar...
            </p>
            <img src="img/096.jpg"/>
            <p id="ch09p11">
                — Nisam baš toliko prehlađena... Svjež noćni zrak činit će mi dobro. Ja sam cvijet.
            </p>
            <p id="ch09p12">
                — Ali životinje...
            </p>
            <p id="ch09p13">
                — Morat ću podnijeti dvije ili tri gusjenice ako želim upoznati leptire. Čini se da su
                prekrasni. I tko će me drugi posjećivati? Ti ćeš biti daleko. A što se tiče velikih zvijeri,
                ničega se ne bojim. Imam svoje pandže.
            </p>
            <p id="ch09p14">
                Prostodušno je pokazala svoja četiri trna. Zatim je dodala:
            </p>
            <p id="ch09p15">
                — Nemoj toliko odugovlačiti, to je nesnosno. Odlučio si otići. Idi.
            </p>
            <p id="ch09p16">
                Nije htjela da je vidi kako plače. Bio je to toliko ponosan cvijet...
            </p>
        </section>
    </body>
</html>
